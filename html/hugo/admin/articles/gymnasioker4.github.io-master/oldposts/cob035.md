---
title: Πανελλήνια ημέρα σχολικού αθλητισμού στο 4ο Γυμνάσιο
date: 2011-01-01
tags: [example1,example2]
thumbnail: img/placeholder.png
---
![](http://2.bp.blogspot.com/-cwn8_5D4wVo/VFlHxrYqR7I/AAAAAAAAAGE/ecjtyALBg-k/s1600/download.jpg) 
Πανελλήνια ημέρα σχολικού αθλητισμού 
Στα πλαίσια της πανελλήνιας ημέρας σχολικού αθλητισμού που θεσμοθετήθηκε από το Υπουργείο Παιδείας, οι μαθητές μας του 4ουΓυμνασίου Κέρκυρας σε συνεργασία με τους μαθητές του 3ου Γυμνασίου, συμμετείχαν σήμερα, στις 4/11/2014 σε αθλητικές εκδηλώσεις που διοργανώθηκαν στους χώρους του σχολείου.Το πρωί οι μαθητές μας συγκεντρώθηκαν στο σχολείο και μετά τις πρώτες απαραίτητες οδηγίες για τον συντονισμό τους, ξεκίνησαν την προθέρμανση τους με τρέξιμο μαζί με τον γυμναστή κ. Τσαουσίδη. Στη συνέχεια ξεκίνησε, στο άλσος δίπλα στο σχολείο, ο πρώτος αγώνας ποδοσφαίρου των μαθητών της Α΄Γυμνασίου. Τα αγόρια ήταν δυναμικά και οι συμμαθήτριές τους στην κερκίδα στήριζαν τον αγώνα τους με συνθήματα. Παράλληλα στο σχολείο ξεκίνησαν προβολές βίντεο με θεματικό άξονα τον ρατσισμό καθώς και οι πρώτοι αγώνες μπάσκετ. Όλοι οι μαθητές που συμμετείχαν στα αθλήματα έδιναν τον καλύτερό τους εαυτό. Μας εντυπωσίασε όμως ιδαίτερα η ομαδικότητα και το συνεργατικό πνεύμα που διέκρινε κάποιους αθλητές και που πιστεύουμε ότι τους οδήγησε στην νίκη τους. Έτσι, απολαύσαμε πραγματικά τους αγώνες μπάσκετ των αγοριών της Γ΄τάξης του σχολείου μας αλλά και τους αγώνες βόλει αγοριών και κοριτσιών μεταξύ του 3ου και 4ου Γυμνασίου. Η αγωνία ήταν μεγάλη, υπήρχε ένταση στις κερκίδες, το σκορ δεν επέτρεπε να μαντέψεις τον νικητή, η διαιτησία της κ. Παντελίδου αμερόληπτη, αλλά τελικά η μαχητικότητα των μαθητών του 4ου Γυμνασίου τους χάρισε την νίκη. Χαμόγελα παντού και αγκαλιές μεταξύ όλων καθώς τα παιδιά κι από τα δυο σχολεία είναι φίλοι. Άλλωστε αυτό που μένει δεν είναι το αποτέλεσμα, αλλά το γεγονός ότι τα παιδιά βίωσαν αυτή την ημέρα με ενθουσιασμό. Η συμμετοχή των παιδιών στα αθλήματα ήταν πολύ μεγάλη κι αυτό μας γεμίζει χαρά. Όσο για την διοργάνωση αξίζουν πολλά συγχαρητήρια στους γυμναστές, στους μαθητές που βοήθησαν στην διεξαγωγή των αγώνων (κριτές, γραμματεία κλπ.) αλλά και σε όλους τους εκπαιδευτικούς του σχολείου μας.Αναμένουμε την επόμενη χρονιά με περισσότερες δράσεις...Αμανατίδου Αθηνά ΠΕ05 
[Εδώ δείτε τις φωτογραφίες από τις δράσεις μας!](https://www.dropbox.com/sh/10nqdw9grx6qxj7/AAAmftyeO6OWRA5_E1QvPZXYa?dl=0)
